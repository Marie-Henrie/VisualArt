Psykedeelinen olo|Oli aivan tavallinen päivä. Selailin kissakuvia, joita olen vuosien varrella ottanut. Kissat toimivat inspiraationi lähteenä; ne tuovat iloa ja rauhaa elämääni. Ne ovat kuin terapeuttisia olentoja, joille annan suuren kunnian töideni synnyssä. Kissat ansaitsevat kiitosta, ja niiden läsnäolo tekee kotiinpaluusta aina erityisen – vastassa on maailman paras kaveri. Työstin taulua, jonka tarkoituksena oli luoda jotain sympaattista ja suloista: leikkisä, vilkas ja herttainen kissa. Maalasin pitkään, antaen työn elää ja kehittyä ajan myötä. Välillä se jäi odottamaan toisten teosten alle, piiloon viikoiksi, kunnes löysin sen jälleen ja jatkoin siitä, mihin olin jäänyt. Mutta sitten maailma ympärilläni muuttui. Työni sai aivan uudenlaisen tunnelatauksen. Uutiset olivat täynnä sotaa, ja mieleni oli pelokas, jopa sekava. Kaikki tämä pelko ja ahdistus purkautui lopulta teokseeni. Taiteen kautta taiteilija voi ilmaista itseään syvällisemmin kuin sanoin. Maalaaminen on ensisijaisesti itselle – vasta sen jälkeen se kuuluu yleisölle. Yleisön tehtävä on nähdä, tuntea ja kokea teos oman elämänsä ja kokemustensa kautta.
Nukkuminen|Kun lähden aamulla töihin, usein toivon olevani kissa – saisin vain nukkua koko päivän ilman huolia tai velvoitteita. Olen saanut hoitaa hylättyjä kissanpentuja, joilla ei ole ollut emoa, tai joiden äiti on ollut liian uupunut niitä hoitamaan. Kesät ovat olleet täynnä pentujen hoitoa, mutta olen tehnyt sen aina ilomielin. Olen pitkään haaveillut omasta kissasta, ja kun muutin Hollantiin, huomasin ilokseni, että se unelma voisi vihdoin toteutua. Pian muuton jälkeen taloon saapui myös minun ihana kissani. Jiji on mahtava veijari. Hän kasvoi yhdessä kahden siskonsa kanssa, kunnes sisarukset löysivät omat rakastavat kotinsa. Jiji on ollut oikea huolehtija, aina valppaana pitämään seuraa ja huolta muista kissoista, joita olen vuosien varrella hoitanut. Hän on leikkisä ja täynnä energiaa, ja hänen lempileikkinsä on ollut hippa – juosta toisten kissojen perässä ja hypätä kimppuun juuri oikealla hetkellä.
Kissat yhteisössä|Kissat ovat leikkisiä ja niiden touhuja on aina hauska seurata. Ne keksivät jatkuvasti uusia, luovia tapoja leikkiä ja yllättää ympäristönsä. Tämä kekseliäisyys ja uteliaisuus on juuri sellaista, mitä työelämässäkin kaivataan – avoimia, sopeutuvia ja energisiä tekijöitä. Juuri tällaisten ihmisten kanssa haluaisin tehdä työtä: heidän, jotka tuovat ympärilleen positiivista energiaa ja jaksamista. He ovat ystävällisiä kaikille, eivätkä puhu toisista pahaa. Kissat, jos yrität härnätä heitä, he kyllä vastaavat samalla mitalla takaisin, mutta hyväntahtoisesti. Kissat ovat myös seurallisia, ja oppivat toisiltaan uusia temppuja sekä opettavat nuorempia kissoja. Ne muistavat pitää huolta tärkeistä asioista, kuten tauoista – lepo ja ruokailu ovat kissoille pyhiä hetkiä. Tosin kissoilla on tapana leikkiä ruoallaan, mitä meillä ihmisillä harvemmin katsotaan hyvällä!
Ajatusvirtaa|Olen täynnä energiaa ja uusia ideoita. Talvi lähestyy, mutta syksyn pehmeä valo virtaa vielä tauluuni. Mielessäni pyörii uusi maalausteema: mystiset silmät. Ostin juuri varastoon paljon uusia maalauspohjia, ettei inspiraatio pääse tyrehtymään materiaalien puutteeseen. Maalaan innolla erilaisia kasvoja, pieniä ja suuria – eläimiä ja ihmisiä. Kaikkia näitä hahmoja yhdistää salaperäisyys. He katsovat suoraan sinuun, mutta et koskaan saa heidän katsettaan täysin kiinni. Kissakin tuijottaa sinua suurilla, syvillä silmillään, mutta et ymmärrä, mitä hän yrittää sanoa. Hän miukuu, muttet tiedä, onko hänellä nälkä, ikävä vai jotain aivan muuta. Hänen katseensa on kaukainen, mutta samalla niin lähellä. Otat askeleen taaksepäin, tarkastelet häntä eri suunnista, yrität ymmärtää. Sitten se iskee – tajuat, että olet kaatanut hänen lempipuunsa.
Elämän pieniä iloja|Aloitin keräilemään erilaisia lehmäaiheisia tuotteita: mukeja, maskotteja ja avaimenperiä. Keräilyssä on kuitenkin yksi sääntö – ostan tuotteen vain, jos lehmällä on mukana possu. Tuo tasapaino on tärkeä, ja nykyään keräily on laajentunut myös omiin maalauksiini. Jokainen maalaamani lehmä tarvitsee rinnalleen possuystävän, joten joskus minun on maalattava hänelle seuraa. Muistan erityisesti yhden risteilyn, jonka teimme siskoni ja ystävien kanssa. Kuljimme Tukholman vanhan kaupungin mukulakivikaduilla ja törmäsimme pieneen turistikauppaan. Kaupan ulkopuolella oli koju, joka myi pehmeitä eläinaiheisia naamareita. Siskoni osti possunaamarin, ja minä lehmän. Siitä alkoi meidän oma pieni perinteemme – hankimme aina lehmä- ja possutuotteita, kun ne kuuluvat samaan sarjaan. Näin minusta tuli lehmä ja siskostani possu. Lehmä ja possu ovat hienoja, sympaattisia eläimiä, jotka tuovat iloa elämään.
Hymy|Usein, kun otan kuvan Jijistä, sen kasvoille leviää ihana hymy. Silmät kiinni ja suupieli ylöspäin kaarella. Jiji rakastaa kesän lämpöä, ja se on erityisen tyytyväinen saadessaan olla ulkona. Sen lempipaikka on puussa. Aurinkoisina päivinä se menee kellimään hiekalle. Se kierii maassa monta kertaa, kunnes sen valkoinen turkki on täynnä hiekkaa ja se on saanut uuden sävyn. Takapihasta on tullut meidän yhteinen seikkailupaikka. Tykkään kävellä siellä Jijin kanssa. Takapihalla on täynnä ihmeteltävää – Jiji on napannut sieltä monta hiirtä. Ympärillä vallitsee rauha, ja siellä on mukava vain olla, kuunnella luonnon ääniä ja välillä kiipeillä puissa. Sateen sattuessa Jiji kuitenkin pysyttelee sisällä, tyytyväisenä tarkkailemassa maailmaa lämpimästä kodista käsin.
Pitkäkorva|Jänikset ovat hauskoja eläimiä. Ne piileskelevät ruohikossa, mutta niiden pitkät korvat erottuvat selvästi korkeankin heinikon takaa. He ovat nopeita juoksijoita, eikä niitä koskaan kiinni saa. Kerran menimme Jijin kanssa iltakävelylle takapihalle. Ikkunan vieressä on iso pensas, jossa Jiji viihtyy – siellä vilisee elämää ja tuoksut ovat aina kiinnostavia.Yhtäkkiä Jiji kuuli rapinaa pensaan alta ja käänsi heti katseensa sinne. Pensaan alla istui jänis, joka oli juuri huomannut meidät. Ennen kuin ehdimme tehdä mitään, se ampaisi vauhdilla kohti ojaa ja loikkasi aidan yli toiselle puolelle.Tietenkin Jiji säntäsi perään, mutta ehti vain aidalle asti ennen kuin tajusi, ettei jänistä olisi toivoakaan saada kiinni. Hetken hämmennyksen jälkeen Jiji palasi rauhallisesti takaisin – tällä kertaa lintuja katselemaan.
Leikin jälkeen|Jiji rakastaa leikkiä. Sen suosikkipuuhaa on hyökätä toisen kissan selkään ja kierähtää kuperkeikkoja ympäri lattiaa. Välillä se juoksee täyttä vauhtia huoneesta toiseen ja piiloutuu vessan oven taakse vaanimaan. Kun kävelen ohi, se hyökkää leikkisästi jalkoihini kiinni. Aina kun olen lähdössä töihin, Jiji alkaa leikkiä hippaa – sen jalat sutivat paikoillaan hetken, ja sitten se syöksyy vauhtiin. Kun olemme lähdössä reissuun, se piiloutuu yläkerran sängyn alle, merkiksi siitä, että tällä kertaa kissa jää kotiin talonvahdiksi. Leikit väsyttävät, ja lopulta Jiji venyttelee itsensä pitkäksi pötköksi lattialle lepäämään. Ateljeessani on pieni pehmeä kori, jossa se usein nukkuu, kun maalaan. Jiji myös rakastaa istua ikkunalaudalla –  aalaustelineeni on ikkunan vieressä, ja aina kun vedän siveltimen kankaalle, Jiji toisella puolella yrittää napata sen tassullaan. Olin kerran huolimattomasti jättänyt maalini pöydälle. Ei varmaan tarvitse edes arvailla, miten suuri todennäköisyys oli, että joku neljästä kissanpennusta päättäisi hypätä pöydälle ja tassutella suoraan värien päälle. Ja niinhän siinä kävi – seuraavalla kerralla, kun menin työhuoneelleni, näin selkeät todisteet. Joku oli saanut turkoosit tassut ja jättänyt omat luovat jälkensä ympäriinsä!
Kasvit|Kissat rakastavat kasveja, ja minulla oli kerran hoidossani neljä kissanpentua. Nautin siitä, että voin aina keksiä kissoille uusia nimiä. Yksi näistä veijareista oli Roo, joka erityisesti piti kiipeämisestä ikkunalaudalle ja istumisesta kasvien keskellä. Ikkunasta Roo pystyi seuraamaan ulkomaailman tapahtumia. Jotkut kasvien lehdet roikkuivat melkein lattialle asti, ja ne houkuttelivat Roota hyppimään niiden perään. Usein ikkunalauta oli täynnä kukkaruukkuja, joten ei ole ihme, että osa niistä putosi lattialle, kun Roo ei mahtunut kunnolla kävelemään. Kerran annoin kissojen tutustua koko taloon yön ajaksi. Meillä oli silloin kuusi kissaa. Luulin, että ne pysyisivät rauhallisina, mutta aamulla olohuone oli kuin jälkikäteen järjestetyistä juhlista: kukkaruukkuja oli kaatunut ja muki oli rikkoutunut lattialle. Näytti siltä, että kissojen "leikit" olivat olleet kaikkea muuta kuin rauhallisia.– olinhan edellisenä iltana todennut, etteivät kissat leiki.
Harrastus|Kävin kerran valokuvauskurssilla, ja opin todella arvostamaan mustavalkokuvien kauneutta. Kurssilla kehitimme omat kuvat pimiössä, mikä oli kiehtova kokemus. Valokuvat toimivat minulle jatkuvana inspiraationa, ja matkoilla otan aina suuren määrän kuvia – samasta kohteesta voi löytyä jopa viisi kuvaa, vaikka sommittelu olisi vain hieman muuttunut. Kun minulla on aikaa, käyn valokuvani läpi ja teen niistä videoita tai tulosteita. Siskoni ja minä teimme kerran päätöksen, että samasta kohteesta saa ottaa vain yhden kuvan. Arvata saattaa, kuinka hyvin haaste onnistui – muutaman viikon ajan sitä jaksoin noudattaa, mutta pian aloin taas ottaa kuvia liikaa. Kissankuvia on kertynyt valtavasti, ja usein huomaan, että esimerkiksi kissan vasemmasta korvasta on jäänyt pieni osa pois kuvasta. Silloin otan vain uuden kuvan tai kokeilen toista kuvakulmaa – pystykuvaa vaakakuvan rinnalle.
Kissat maailmalla|Silmät, niitä on mahdotonta vastustaa. Kun kissat tuijottavat sinua itkettävillä silmillään, on lähes mahdotonta olla antamatta niille ruokaa. Ne tietävät, kuinka söpöjä ovat ja käyttävät sen taitavasti hyväkseen saadakseen lisää ruokaa. Olimme vanhempieni luona lomalla, ja heillä on jo ennestään kaksi kissaa. Minä tykkään joskus nukkua pidempään, mutta Jiji on tottunut heräämään aikaisin aamulla syömään. Jääkaapin vieressä on kiipeilypuu, jossa Jiji rakastaa oleskella. Sieltä se voi huudella ruoan perään ja hyppiä kaapin oven eteen, ikään kuin ei olisi koskaan nähnyt ruokaa. Äiti, joka yleensä herää ensimmäisenä ja menee ensimmäisenä jääkaapille, antaa myös Jijille ruokaa. Jiji esittää, ettei olisi vielä saanut ruokaa, ja äiti uskoo sen. On todennäköistä, että Jiji sai päivän aikana kymmenkertaisen määrän ruokaa verrattuna tavalliseen, mikä selittänee, miksi se sai reissun aikana lisäkiloja.
Eläimet|Minulla oli kerran koiranpentu. Vaikka se sai aikaan melkoista sekasortoa kotona, tuhoamalla lähes kaiken, mitä lattialta löytyi, se oli silti valloittava. Se oppi nopeasti käyttämään hiekkalaatikkoa, vaikka se oli alun perin tarkoitettu kissoille. Kävin sen kanssa koirakoulussa, ja se nautti ulkoilusta ja leikkimisestä toisten koirien kanssa. Yksin ollessaan se löytää aina jotain leikittävää, mutta ei kaikille ole aina yhtä mukavaa, mitä se päivän aikana saa aikaan. Se tuli hyvin toimeen kissojen kanssa, mutta Jiji oli eri mieltä. Jiji murisee, jos koira tuli liian lähelle. Ulkona Jiji haluaa omaa rauhaansa, mutta koiralla on tapana juoksennella ympäri pihaa niin, että se karkotti kaikki hiiret. Päivittäin käymme ulkona moikkaamassa muita kissoja. Aluksi muut kissat pelkäsivät koiraa eivätkä uskaltaneet lähestyä, mutta nykyään ne ovat rohkaistuneet ja tulevat haistamaan sitä. Se on saanut kaikki kissat ystävikseen.
Kaukainen ajatus|Tämä teos oli aluksi täysin erilainen. Käytin itse pohjustettua kangasta, mikä on erityisen palkitsevaa. Itsetehty pohja on hyvä, koska siinä pääsee jo työskentelyn alkuvaiheessa sisään teokseen. Kun sivelet ensimmäiset kerrokset pohjustusta, voit samalla miettiä, mitä tulet kankaalle maalaamaan. Maalauksen pohjalla on talvinen valokuva, jonka otin valokuvakurssilla. Alkuperäinen maalaus oli hyvin hento ja vaalea, ja teos sai muotonsa koiramaalauksen jälkeen, kun halusin yksinkertaistaa asioita. Talven valonsäde osuu kasvoille ja saa minut hymyilemään. Talvi on minun suosikkivuodenaikani. Lumen tuoma valo pimeyteen on tervetullut luonnon ihme, ja värien loiste lumihangessa tuntuu taianomaiselta. Lumen eri sävyt ilmestyvät päivän mittaan ja tuovat iloa arkeen. Vaikka talvi on kylmä, lumi pitää mielen lämpöisenä. Ne pienet hetket on vain löydettävä.
Sienipää|Elämä on joskus täynnä kaaosta: pyykit ovat odottaneet viikon pöydällä, ja likaiset astiat kaipaavat pesua. Taide vaatii kuitenkin omaa aikaansa, ja joskus on pakko paeta työhuoneeseen unohtaakseen kotityöt. Ideat eivät synny hetkessä; jotkut hautoutuvat ja odottavat pääsyä päivänvaloon. Kun idea lopulta syntyy, sitä maalaa ja maalaa, eikä malta lopettaa. Työskentelyä ei voi aikatauluttaa samalla tavalla kuin muita asioita. Joskus pää lyö tyhjää, mutta toisinaan ideoita sinkoilee joka suuntaan. Työhuoneeni valo on ihana. Siellä voi maalata aamuisin, päivisin ja iltaisin. Erityisesti ilta-aurinko, joka valaisee työhuoneeni ikkunat täydellisesti, tarjoaa loistavan valon maalaamiseen. Kasvojen erilaiset varjot ja valot kiehtovat minua. Tämä maalaus syntyi vanhan teoksen päälle, joka ei onnistunut. Nykyään uskallan rohkeasti tuhota teoksen ja maalata sen päälle uutta. Yleensä hahmottelen kasvot suoraan kankaalle ja lähden maalaamaan. Maalaaminen on työskentelyn paras osa, ja annan sille eniten aikaa. Alkuun maalaus oli hyvin levoton, kuten mieleni, mutta löysin tasapainon. Maalasin taustan sinisen sävyiseksi ja annoin hahmolle enemmän tilaa. Hänen hiuksensa muistuttavat sientä, elämän rihmastoa.
Kukkien Tuoksuja ja Metsän Salaisuuksia|Olen ottanut tuhansia kuvia erilaisista kukista, ja Hollannissa tulppaanit herättivät minussa uudenlaista rakkautta kukkamaailmaa kohtaan. Keväällä valtavat kukkameret toivottivat minut tervetulleeksi Hollantiin, ja tunsin itseni kotoisaksi. Kukkien tuoksu ja väriloiste olivat kiehtovia. On ihanaa kävellä ulkona kukkien ympäröimänä ja nauttia niiden tarjoamasta kauneudesta. Parhaimmat ideani syntyvät usein kävellessäni metsässä tai veden äärellä. Vapaapäivinä vietin aikaa lähimetsässä, johon otin Jijin mukaan. Nautimme yhdessä näistä päivistä. Kissoilla on tarkka hajuaisti, ja Jiji löysi aina mielenkiintoisia hajuja, tunnistaen jokaisen kissan erikseen. Metsässä kulki pieni polku, joka vei toiseen metsän laitaan. Polulla oli erityinen haju, joka teki Jijistä hyvin aggressiivisen. Kutsun sitä kauhupoluksi, koska Jiji sähisi, jos se haistoi jotain erityistä. Jijin lempiharrastus oli juosta puusta puuhun. Näin se pääsi lähemmäksi lintuja, jotka lentelivät oksilta toisille. Joskus Jiji kiipesi niin korkealle puuhun, etten itse yltänyt siihen. Silloin se käytti tilaisuuden hyväkseen, istui oksalle ja nautti luonnon tuoksuista. Hän rakasti makoilla oksilla ja nauttia hennosta tuulesta, joka viilensi hänen turkkiaan. Hän tarkkaili ja kuunteli, jos jokin lintu lentäisi ohi. Jiji tykkäsi myös kukkien tuoksusta ja haisteli niitä mielellään, jopa puussa.
Värien Leikki|Auringon säteet maalaavat hymyn kasvoille, kun valon eri sävyt tanssivat iholla, luoden kauniita varjostuksia. Kesä on tuloillaan, ja mieli täyttyy uusista ideoista. Lähden kävelylle joen rannalle, riisun sandaalit ja tunnen hienon hiekan varpaiden alla. Kävelen paljain jaloin rannalla, ja lämmin hiekka hieroo jalkojani mukavasti. Kokeilen kädellä veden lämpötilaa; se on juuri sopivan lämmintä. Jätän vaatteet rannalle ja astun veteen. Vesi on ihanan raikasta ja virkistävää. Joki virtaa rauhallisesti, ja laivojen moottorien luoma virtaus tekee kellumisesta nautinnollista. Uin hetken, nauttien veden raikkaudesta, ja palaan sitten takaisin rannalle, missä aurinko kuivattaa minut. Heitän koirille keppejä veteen, ja ne riemuitsevat saadessaan uida. Menen heidän perässä uimaan. Vesi viilentää ja raikastaa. Tunnen itseni onnelliseksi, ja veden ääni on rauhoittavaa. Nauhoitan usein aaltojen ääntä, kun ne osuvat rantahiekkaan. Kuulen vain aallokon äänen, kaikki muu hälinä peittyy alleen. Meri on kiehtova, ylläpitää monia elämiä ja käy joskus vaaralliseksi, mutta tarjoaa myös turvan ja kodin. Se on voimakas ja arvaamaton, mutta samalla kaunis ja rauhoittava. Sen ääni vie mukanaan, ja sen äärellä on ihana nukahtaa.
Mentori|Oli rauhallinen sunnuntaiaamu, ja aurinko paistoi lämpimästi työhuoneeseeni. Huoneeni seinät olivat vielä tyhjät, ja tunsin tarpeen täyttää ne uusilla maalauksilla. Leikkasin pohjustetusta kankaasta 80x60 cm kokoisia paloja ja niittasin ne kiinni vierekkäin kahdelle seinälle. Käytin seinää myös maalaustelineenä, mikä teki työskentelystä kätevää. Aloitin sarjan muotokuvia, joissa jokaisessa samat kasvot saivat yksinkertaisemman ilmeen edellisestä versiosta. Käytin akryylivärejä, pastelliliituja sekä öljypohjaisia liituja luodakseni monenlaisia versioita samoista kasvoista. Olen maalannut nämä kasvot useampaan kertaan; niissä on jotain, mikä kiehtoo minua. Niiden avulla voi luoda loputtomasti erilaisia tulkintoja, ja jokainen maalaus tuo esiin uuden näkökulman. Samat kasvot ovat nähneet maailmaa monista eri kulmista.
Nukkumapaikka|Kissat ovat mestareita löytämään mielenkiintoisia nukkumapaikkoja. Ne rakastavat laatikoita ja pieniä tiloja, joihin mahtuvat juuri ja juuri. Työhuoneeni ikkunalaudalla kasvoi peikonlehti, jonka mullasta kissanpennut nauttivat leikkimällä. Mullat valuivat jatkuvasti lattialle, ja jouduin siivoamaan ja palauttamaan ne kukkaruukkuun useaan otteeseen. Kissa nimeltä Tikru oli erityisesti ihastunut ruukkuun ja käytti sitä välillä nukkumapaikkanaan. Ehkä se oli poistanut osan mullasta, jotta tilaa olisi enemmän. Eräänä lämpimänä kevätpäivänä kannoin maalaustelineen ulos ja aloin työstää uutta taideteosta. Lämmin oranssi väri löysi paikkansa taulustani ja täydensi kevään tunnelmaa.
Jessica|Suomessa sain inspiraatiota Murhasta tuli totta -sarjasta ja päätin luoda maalaussarjan sen pohjalta. Tämä TV-sarja on yksi lapsuuteni suosikeista, ja se pyörii nyt toistamiseen Hollannissa. Seurasin sarjan alusta loppuun ja olin vaikuttunut sen tarinasta. Yksi maalauksistani esittää Jessicaa suurennuslasi kädessään, ja halusin tehdä siitä uuden version. Lopputulos oli raikas ja rento, ja se heijasti yhteiskunnan kysymyksiä, jotka sarja oli herättänyt.
Ihmetys|Maailmassa on niin paljon ihmeteltävää: värien hehku kukkien terälehdillä, meren väreily auringonpaisteessa. Aamukasteen jälkeen vesipisarat heijastavat kasvosi kasvien lehdiltä. Sateen jälkeen kävely metsässä. Mullan tuoksu jalkojesi alla. Mielen virkistäminen metsäpolulla. Tuoksujen virtaus kulkee nenäsi ohitse, tuoden mukanaan luonnon raikkauden ja rauhallisuuden. Seuraan tuoksua yhä syvemmälle metsään. Kuulen lintujen laulavan oksilla, ja kaunis musiikki rauhoittaa mieltäni. Vaivun ajatuksiin seuraavasta maalauksestani, jatkaessani kävelyäni tutuissa maisemissa. Menen kartanon ohi, jossa hevoset tervehtivät minua ystävällisesti. Päivä on lämmin, ja hento tuuli puhaltaa selkääni, antaen lisää vauhtia. Hiekkatietä pitkin saavun sillalle, jonka alapuolella joki virtaa kauniisti. Kuuntelen sen rauhoittavaa sävelmää ja näen ihmisten uivan vedessä, toivoen pääseväni itsekin pian. Kulkiessani joen vartta pitkin kohtaan pellolla leikkiviä rusakoita, jotka hyppivät korkeaan heinikkoon ja nostavat korvansa näkyviin. Niillä on hauskaa. Kotinurkillani tapaan pari koiraa, jotka haukkuvat iloisesti minut nähdessään. Sanon heille terve ja näkemiin ja jatkan matkaani. Päästessäni kotiin pieneen huoneeseeni, mieleni on täynnä suuria ihmeitä ja kauniita muistoja.
Henkinen prosessi|Joskus maalaaminen on kuin matka, jonka päämäärä on pitkään tuntematon. Prosessi voi olla pitkä ja kivikkoinen, eikä teoksia voi mitata sillä miten kauan niiden tekemiseen on mennyt aikaa. Tämä teos on kulkenut pitkän matkan kanssani. Aluksi aloin työstää sitä kollaasina, liimaamalla erikokoisia karttapaloja kankaalle. Pian kuitenkin tunsin, ettei lähestymistapa enää innostanut minua; teos kaipasi muutosta. Käytin paljon aikaa kasvojen maalaamiseen, mutta mikään ei tuntunut olevan oikein. Maalasin ja tuhosin ja raaputin pois. Otin maalaamiseen rennomman otteen ja annoin itselleni vapauden kokeilla mitä tahansa ilman huolta teoksen onnistumisesta. Värit muuttuivat koko ajan, ja vaikka jotkut katsojat pitivät teosta pelottavana, jatkoin maalaamista. Olin kuin taistelussa oman itseni kanssa, joka huusi epätoivoisesti, mutta samalla rohkaisi jatkamaan. Tunteet purkautuivat öljypastelleihin, viivanjälkien muodossa. Ja sitten, juuri kun tunsin voiman riistävän minulta kaiken energian, tapahtui ihme – teos oli yhtäkkiä valmis. Yksityiskohdat loksahtivat paikoilleen, ja jäljelle jäi vain hämmästys siitä, miten pitkän matkan olin kulkenut ennen kuin lopullinen kuva muodostui. 
Kaiken alku|Oli aika luoda jotain uutta ja tutkia kasvoja täysin uudesta perspektiivistä. Olin hankkinut erilaisia tusseja ja Suomesta tuodun siveltimellä varustetun kynän tussipiirtämiseen. Otin mustetta kynänkärkeen ja aloin piirtää suoraan kankaalle ilman ennakkosuunnitelmaa. Joskus on vain annettava luovuuden virrata ilman tarkkoja suuntaviivoja. Kankaalle ilmestyivät kasvot, mutta jälki ei ollut sitä, mitä olin kuvitellut. Jätin teoksen odottamaan inspiraation palaamista ja siirryin hetkeksi muuhun maalaamiseen. Vähitellen sain uuden idean: maalasin eri pintoja kasvoille, peittäen silmät tummilla sävyillä ja jättämättä yksityiskohtia näkyville. Maalauksen jälkeen käytin pastellikyniä lisätäkseni vaaleita ja tummia sävyjä. Näin syntyi mystinen kuva, joka tuntui täydelliseltä. Tämä teos oli ensimmäinen uudesta sarjasta, ja sen jälkeen uusia teoksia alkoi syntyä tiuhaan tahtiin. Olin löytänyt uuden ilmaisuvoiman taiteen luomisessa. Matka on ollut pitkä ja opettavainen, mutta tutkimusmatka jatkuu. Se löytää uusia muotoja ja kehittyy rauhassa monipuoliseksi ja pelkistetyksi.
Viivan voima|Kävin taidekurssilla kerran viikossa, ja se tarjosi arvokasta aikaa oman taiteen tekemiselle. Vaikka välillä olin niin uupunut, etten jaksanut maalata, muiden kurssilaisten työskentelyn seuraaminen antoi minulle uutta energiaa ja inspiraatiota. Kurssilla maalasin omia aiheita, jotka poikkesivat työhuoneella tekemistäni teoksista. Valitsin lehdistä kuvia – se oli joksus maalaus, kasvot tai jokin väri, joka herätti inspiraation. Tein oman versioni valitsemastani kuvasta, ja joskus samasta kuvasta syntyi useampi teos. Äidiltäni saamani värisalkku, jonka sain joululahjaksi, on ollut uskollinen kumppanini kurssilla. Se sisältää kaikki tarvitsemani värit ja siveltimet, ja se on kätevä ja käytännöllinen. Aloin maalata kasvoja erilaisilla sävyillä ja annoin niiden kuivua. Käytin akryylivärejä, mutta tunsin, että maalaus kaipasi vielä jotain. Olin kaivannut jotain erityistä, joten otin mustan värin ja ohuen siveltimen. Yhtäkkiä aloin luoda viivaa kankaalle. Tuossa hetkessä löysin oman viivani, jota olin etsinyt pitkään. Se oli kuin palapelin puuttuva palanen, ja se antoi teokselle sen viimeisen silauksen.
Auringonpaiste|Taide on elämäni ilo, auringonpaisteeni. Satoi tai paistoi, värit loistavat aina, ja pelkkä niiden katsominen saa hymyn kasvoilleni. Värit herättävät minussa intohimon ja vievät minut maalaamisen ihmeelliseen maailmaan. Työhuoneellani värit kutsuvat minua leikkiin ja kysyvät, miksen ole maalannut tarpeeksi. Rakastan luoda värejä itse pigmenteistä, ja kokeilunhaluni on suuri. Haluan tuntea jokaisen käyttämäni värin ja löytää uusia sekoituksia, yhdistellen erilaisia tekniikoita. Ilo, jonka tunnen väreistä, heijastuu myös maalaustyöhöni. Maalaaminen on täynnä suurta intoa, ja auringonvalo vapauttaa inspiraationi, jolloin ideat leijailevat ympärilläni, odottaen, että tartun niihin. Joskus on vaikea pukea sanoiksi maalauksen tarinaa. Silloin maalaan vain, kunnes teos on valmis, ja annan värien puhua puolestaan.
Kiipeilyn salat|Jiji rakastaa puissa kiipeilyä. Pihalla se juoksee vikkelästi puusta toiseen, ja välillä se ottaa kunnon spurtteja, rynnäten seuraavaan puuhun kuin tuulen mukana. Jijillä on erityinen lempipuu, jossa se viihtyy erityisesti. Puun ympäri kiertää kasvi, joka kietoutuu tiukasti sen runkoon. Vaikka kasvi tarjoaa linnuille ja muille eläimille suojaa ja pesäpaikkoja, se ei ole puulle hyväksi, sillä ajan myötä se tappaa puun. Jiji on taitava saalistaja, vaikka lintuja se ei ole vielä saanut kiinni. Hiirien pyynnissä se sen sijaan on mestari. Kerran se istui puun oksalla ja kuunteli lehtien rapinaa. Yhtäkkiä se hyppäsi alas puusta, ja ihmettelin, mitä sille oli tapahtunut. Se palasi hetken kuluttua hiiri suussaan, juosten talon reunalle leikkimään saaliillaan. Jiji nauttii myös puussa oleskelusta. Puuhun on kehittynyt pieni tasanne, josta oksat kasvavat eri suuntiin. Se on erinomainen paikka rentoutua ja tarkkailla ympäristöä. Joskus Jiji kiipeää korkeammalle oksalle, mutta palaa sitten tasanteelle levähtämään. Tasanne tarjoaa myös hyvän suojan sateelta. Puuhun kiipeäminen on haasteellista sen ympärillä olevan kasvillisuuden vuoksi, mutta minulla on tapana nostaa Jiji olkapäilleni, jolloin hän pääsee helposti kiipeämään korkeammalle. Jiji on erityisen suloinen noustessaan kahdelle takajalkaansa, kun se tietää, että otan sen syliin. Kun kiipeilyt on suoritettu, Jiji hyppää mieluiten olkapäälleni ja siitä maahan. Silloin on hyvä peittää silmät, jotta se ei vahingossa osu niihin tassuillaan.
Metsän henki|Metsä on rauhallinen paikka, jossa mieli lepää. Lintujen laulu ja metsän tuoksut luovat rauhoittavan ilmapiirin. Sateen jälkeen luonto huokuu erityistä raikkautta, joka rauhoittaa mielen ja auttaa unohtamaan huolet. Tässä hetkessä voin täysin keskittyä vain ympäröivään kauneuteen. Sain vuokranantajaltani pyörän lainaksi, ja rakastuin pyöräilyyn. Se tuntui ihanan vaivattomalta. Otin tavoitteekseni pyöräillä eri numeroituja reittejä, ja niiden suunnittelu omalla sovelluksella oli mukavaa. Pyöräilin päivässä pari tuntia, ja lähelläni kulki reitti metsään, johon suuntasin usein. Metsässä pyöräily oli erityisesti kuumina päivinä ihanaa – puiden oksat ja lehdet tarjosivat viileän varjon. Yhdellä polulla, metsän laidalla, oli niitty, jossa huomasin kerran peuran nauttimassa ruoastaan ilta seitsemän aikaan. Tästä tuli uusi vakioreittini pyöräilyyn. Eräänä päivänä eksyin reitiltäni, mutta metsän laidalla kohtasin pienen peuran, joka ystävällisesti opasti minut takaisin oikealle polulle.
Kokeilua|Tämä teos on pieni kokeilu, jossa lähdin hakemaan uusia suuntia. Aloitin suuremmasta teoksesta rotasta, mutta tähän maalaamiseen käytin ylijäämämaaleja ja kokeilin eri tekniikoita. Minulla on ollut kaksi rottaa, ja ne ovat olleet ihania ja seurallisia eläimiä. Erityisesti muistan Hessun, musta-valkoisen rottani, jonka pää oli musta ja muu keho valkoinen. Hessu oli aina täynnä energiaa ja seikkailunhalua. Rotalla oli tapana karata yöllä häkistä. Se oli mestari nakertamaan naruja poikki, ja vaikka olin kiinnittänyt luukun langoilla, Hessu löysi aina tavan paeta. En koskaan laittanut metallilankaa, ehkä siksi, että halusin antaa Hessulle mahdollisuuden seikkailla vapaasti. Hessu kiipesi kirjahyllyille ja pöydille, nakertaen kaikkea, mitä vastaan tuli. Yksi muistoni Hessusta on joululahjaksi saatu nallekynttilä, johon ovat jääneet Hessun hampaanjäljet. Minulla on edelleen kynttilä tallessa. Yksi Hessun suurista seikkailuista jäi mieleeni erityisesti. Eräänä yönä heräsin hirvittävään meteliin ja löysin Hessun juoksemassa käytävältä makuuhuoneeseen, missä se onnistui piiloutumaan kaapin taakse. Mikki, miedän kissa, oli ajanut Hessua takaa, mutta onneksi ei koskaan yrittänyt napata sitä häkistä. Kissani ja rottani tulivat yleensä hyvin toimeen. Muistan erään episodin, kun äitini oli ostanut minulle uuden talvitakin. Jätin takin tuolin selkänojalle yöksi, Hessun häkki oli siinä vieressä, mutta ajattelin että kyllä se minun takin jättää rauhaa. No aamulla takista oli syöty palasia, eikä sitä voinut enää käyttää. Hessu oli valloittava ja arvaamaton, ja se vaikutti myös tähän teokseen – pieni teos, täynnä kokeiluja ja yllätyksiä.
Suden oikeudet|Eläimet ovat upeita olentoja, ja ne ovat olennainen osa luontoa. Ilman niitä maailmamme ei olisi yhtä merkityksellinen. Ne ovat voiman lähteitä ja ekosysteemin tärkeitä palasia. Valitettavasti moni ihminen ei kunnioita eläimiä niiden ansaitsemalla tavalla. Kun susi saalistaa lampaan, se herättää usein kauhistelevia reaktioita: "Miten julma teko sudelta!" Mutta samalla, kun tämä sama susi herättää kauhua, on täysin hyväksyttävää, että lampaat teurastetaan, niiden liha myydään kaupassa ja nautitaan ihmisten ruoaksi. Tämä ristiriita tuntuu absurdilta ja epäreilulta. Olen päättänyt luopua lihasta ja maitotuotteista, koska ne kuuluvat toisille eläimille. On surullista nähdä, miten ihmiset pakkomielteisesti juovat maitoa ja väittävät sen olevan välttämätöntä. He lakkaavat juomasta oman äitinsä maitoa ja siirtyvät toisten äitien maidon juontiin. He ottavat lehmiltä vasikat pois vain voidakseen itse nauttia niiden maitoa. Lisäksi he tarjoavat äidinmaidon korviketta vasikoille, jotka jäävät ilman äidinmaitoa. Tämä prosessi vaikuttaa hyvin irvokkaalta ja julmalta. Olen voinut paljon paremmin vegaaniruokavalion ansiosta. Se on tuonut mukanaan rauhaa ja hyvinvointia, jota arvostan aina vain enemmän.
Parhaat ystävät|Tämä on viimeisin maalaus, jonka tein ulkomailla ollessani. Jiji, uskollinen ystäväni, kulki aina mukanani, ja korona-aikaan teimme usein kävelyjä naapurin lammaspelloille. Silloin kadut olivat autioita, ja ympärillä vallitsi hiljainen rauha. Meillä oli tilaa ja aikaa kulkea luonnossa, joka tuntui saavan hengähdystauon ihmisten kiireistä. Pihalla kasvoi vehreää nurmea, jossa Jiji saattoi vapaasti juoksennella. Siellä oli myös kiipeämiseen täydellisiä puita ja läheinen pieni kukkula, jonka juurella oli kettujen tekemiä onkaloita. Muutaman ketun ehdin siellä nähdäkin. Jiji oli tietysti innoissaan ja yritti aina tassuillaan kaivautua syvemmälle onkaloihin. Maalaus kuvastaa elämän tilkkutäkkiä – pieniä hetkiä ja iloja, joista elämä muodostuu. Kesällä muutin takaisin Suomeen, mutta näyttelyni pidettiin vasta syksyllä Hollannissa. Suunnitelmani oli osallistua avajaisiin ja viimeistellä teos ennen näyttelyä. Valitettavasti en kuitenkaan päässyt matkustamaan, ja maalaus jäi keskeneräiseksi. Olin valinnut tarkkaan, mitkä teokset halusin esille, mutta gallerian omistaja piti tästä maalauksesta niin paljon, että päätti laittaa sen seinälle keskeneräisyydestä huolimatta. Olin kauhuissani – eihän se ollut vielä valmis! Näyttelyn jälkeen sain kuitenkin kaikki teokset takaisin Suomeen, ja onnekseni eräs ystävällinen matkustaja toi ne minulle. Suomessa sain lopulta viimeisteltyä teoksen; muutama viimeinen piirto, ja työ oli valmis. Se pääsikin täällä heti uuteen näyttelyyn loistamaan.
Huone täynnä elämää|Kerran tein inventaariota työhuoneellani ja huomasin, että olin vuosien varrella kerännyt yli 100 maalauspohjaa. \n\r Tämä teos syntyi vanhan, hyvin tumman maalauksen päälle. Halusin tuoda siihen iloa ja valoa – ja mikä olisi parempi aihe kuin kissanpennut? Nämä suloiset veitikat olivat minulla hoidossa. Heidän emonsa oli sama kuin Jijin. Neljän pennun nimet olivat Nalle Puh, Roo, Nasu ja Tikru – hyvin omaperäiset nimet, eikö? Jiji oli innoissaan pennuista ja hoiti niitä kuin omiaan. Pennut riehuivat, leikkivät ja nukkuivat työhuoneellani, samalla kun itse työskentelin omien teosteni parissa. Heidän vilkas elämänsä oli ihanaa seurattavaa, ja sain olla osa sitä joka päivä. Tämä kaikki tapahtui korona-aikaan, jolloin minulla oli paljon aikaa viettää työhuoneellani, sillä olin sairaslomalla selkäni mentyä rikki töissä. Kissanpennut tuntuivat parantavan minut – heidän seuransa toi lohtua ja iloa keskellä hiljentynyttä kaupunkia. Tuolloin tein myös vapaaehtoistyötä paikallisessa kissatalossa, jossa siivosin kissojen häkkejä. Oli sydäntä särkevää nähdä, miten ihmiset olivat hylänneet nämä ihastuttavat olennot. Onneksi useimmat löysivät uuden rakastavan kodin. Tämä teos on syntynyt kiitollisuudesta noita ihania otuksia kohtaan – he toivat valoa ja lämpöä elämääni synkkinä aikoina.
